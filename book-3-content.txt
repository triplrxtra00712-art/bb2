လွန်ခဲ့တဲ့ ၁၂နှစ်လောက်က သူရယ် သူ့သူငယ်ချင်းနှစ်ယောက်ရယ် အရောင်းအ၀ယ်ကိစ္စနဲ့ နယ်စပ်ဘက်ကိုသွားကြတယ်။

သူငယ်ချင်းနှစ်ယောက်မှာ တစ်ယောက်က ကိုထွေး ၊နောက်တစ်ယောက်က ဖိုးခွား။
ကိုထွေးက က သူတိုထက် အသက် ၂နှစ်လောက်ကြီးတယ် ...အလုပ်မှာလည်း ကိုထွေးပဲ ဦးဆောင်ပြီးစီမံတာပေါ့။

ဖိုးခွားကတော့ သူနဲ့ ရွယ်တူပဲ... ဖိုးခွားက အပေါင်းအသင်းဆံ့တယ် ၊ နည်းနည်းပါးပါးသိတဲ့မိတ်ဆွေက်ိတောင် မိတ်ဆွေရင်းချာလို ဆက်ဆံတာ ၊ ပြီးတော့ တော်ရုံအသေးအဖွဲကိစ္စလောက်ဆို ဖိုးခွားမလုပ်တတ်တာဘာမှမရှိသလောက်ပဲ။

လုပ်စရာတစ်ခုခုရှိလည်း ဖင်ပေါ့တယ် မတွက်ကပ်တတ်ဘူး ၊စကားပြောလည်းညက်တယ် ... ပြောရရင် အရောင်းအ၀ယ်သမားပီသတယ်။

ဒါပေမယ့် တစ်ခုရှိတာက ဖိုးခွားက အရမ်းအတတ်စမ်းတယ် ... ပေါက်တီးပေါက်ရှာတွေ တွေးလည်တွေးတယ် ၊ မေးလည်းမေးတယ်။
ကိုယ်တိုင်တွေးလို မေးလိုမှ အဖြေမပေါ်ရင် လက်တွေ့စမ်းလုပ်ကြည့်တတ်သေးတာ။

အဲ့တစ်ခေါက်မှာလည်း ကိစ္စတစ်ခုလုံးရဲ့ အစက ဖိုးခွားပဲ... နယ်စပ်မှာ ကုန်တွေလိုက်ကြည့်ပြီး လို သလောက် ရတာနဲ့ ပြည်တွင်းအရောက် ကားတွေနဲ့ တင်ပေးလိုက်တာ။

ကုန်တွေရွေးတာတင်တာနဲ့ နယ်စပ်ဘက်မှာ ၄ရက်လောက်တော့ကြာသွားတယ်။
ကုန်တင်ပြီးနောက်ရက် ပြန်မယ်ဆိုတော့ ဖိုးခွားက 'မပြန်သေးနဲ့ဦးကွ ...ဟိုတစ်ခေါက်လာတုန်းက ဦးမှတ်ကြီး ပြောတဲ့ တည်းခိုခန်း မှာ တစ်ညလောက်သွားတည်းကြည့်ရအောင် 'လို ပြောတယ်။

သူတိုထင်တာက ဇယားရှုပ်မဲ့ ကိစ္စတွေထင်ပြီး

 "မသွားဘူး ဟေ့ကောင် .. အခန့်မသင့်ရင် ဆွဲစိခံနေရမယ် ... ပြန်မယ်"လို ပြောတော့

ဖိုးခွားက "အဲလိုမျိုးမဟုတ်ပါဘူးကွာ... ၄လပိုင်း ငါတိုလာတုန်းက ဦးမှတ်ကြီးပြောတာလေ ၊ တံတားထိပ်က တည်းခိုခန်း မှာ အခန်းတစ်ခန်းက သရဲ ခြောက် တယ် 
ဆို ပြီး နာမည်ကြီးတာတဲ့...အဲ့မှာ သွားတည်းကြရအောင် ... ငါအခုထိ သရဲဆိုတာ ဘာမှန်းမသိဘူးကွ" လို ပြောတယ်။

ကိုထွေးကတော့ ခြေတခါခါ လက်တခါခါနဲ့' 

‘မသွားဘူးနော် ဟေ့ကောင်တွေ' လိုပြောတယ်... 
သူကလည်း အင်တင်တင်ရယ်။

သရဲကြောက်တယ်ရယ်လိုမဟုတ်ပေမယ့်...ကြောက်တယ်လိုပဲ ပြောရမှာပဲ

ဒါမျိုးကြီးက ကြုံဖူးလိုလည်း ဘာမှကောင်းတာမဟုတ်ဘူးလေနော်

ဖိုးခွားက  လည်တယ် ... သူတိုကို မက်လုံးပေးပြီး မြှားတော့တာပဲ။

'ကိုထွေး တူလေးအတွက် skate board ၀ယ်ပေးမယ်' ၊ 

သူ့ ကို ကျ တော့' မင်းကောင်မလေးအတွက် မင်းကြိုက်တာတစ်ခု၀ယ်ကွာ ၊ ++++တန်လောက်အတွင်းပဲရမှာနော်'လိုပြောတော့ သူတို ၂ယောက်ကလည်း ၂ခါထပ်မညှိရတော့ဘူး "သဘောတူတယ်"ဖြစ်သွားရော။

အဲ့တုန်းက သူ့အသက်ကလည်း ၂၂ ၂၃၀န်းကျင်ဆိုတော့ လူငယ်သဘောအရ စူးစမ်းချင်တဲ့စိတ်ကတော့ ကိန်းအောင်းပြီးသားမလို မက်လုံးနဲ့ ပေါင်းလိုက်တော့ .. နည်းနည်းတောင် တတ်ကြွသွားတယ်။

အဲလိုနဲ့ သုံးယောက်သား တည်းခိုခန်းရှေ့ရောက်တော့ သူ့စိတ်ထဲ နည်းနည်းတောင်ပေါ့သွားတာ။

ပေါ့ဆို တည်းခိုခန်း ပုံစံ က သပ်သပ်ရပ်ရပ်နဲ့ ဘယ်လိုမှထင်ရက်စရာမရှိဘူး ... ဒါနဲ့ ဖိုးခွားတော့ ဦးမှတ်ကြီး လှည့်တာခံလိုက်ရပြီဆိုပြီး လူက အတော်လေးမြူးသွားတယ်။

'ငါ တော့ ငါးလည်းရ ရေလည်းချိုးရပြီ'ပေါ့

Reception မှာ အခန်းယူဖိုသွားတော့ ဖိုးခွားက

"အခန်းနံပါတ် +++ ရလား"လို မေးတော့ ...ပိုင်ရှင်ဖြစ်ပုံရတဲ့ ၀၀တုတ်တုတ်ဦးလေးကြီးက သူတိုကို မျက်လုံးတစ်ချက်ပင့်ကြည့်တယ်

ပြီးတော့ 'ရတယ်'ဆိုပြီး လုပ် စရာရှိတာ လုပ် ... အခန်းကို လည်း ဦးလေးကြီးကိုယ်တိုင်လိုက်ပိုတယ်။

တည်းခိုခန်းပုံစံကြည့်ရတာတော့ (သူ့အထင်)မိသားစုလုပ်ငန်းပုံစံပေါက်တယ် ... ၀န်ထမ်းရယ်လို သတ်သတ်မှတ်မှတ်ပုံစံမတွေ့ရဘူး။

အခန်း ရောက်တော့ ....အခန်းကလည်း သပ်သပ်ရပ်ရပ်ပဲ...တချိုတည်းခိုခန်းတွေလို ညစ်ညစ်ပတ်ပတ်တောင်မဟုတ်ဘူး

ဒါနဲ့ သူတိုသုံးယောက် အထုပ်တွေချပြီး နားကြတာပေါ့... ကုတင်က တစ်ယောက်အိပ်ကုတင် ၂လုံးပါတဲ့အခန်းပေမယ့် သူတိုကယောက်ျားလေးတွေဆိုတော့ ဘယ်လိုလိုနေနေ ကိစ္စမရှိဘူးပေါ့။

အိမိသာရေချိုးခန်းက နည်းနည်းတော့ကျဉ်းတယ်...အိမ်သာကလည်း ဘိုထိုင်မဟုတ်ဘူး ...ရိုးရိုးအိမ်သာပဲ။

ကုတင်၂လုံးကြား ခေါင်းရင်းနေရာ အလယ်တည့်တည့်မှာက ပြတင်းပေါက်တစ်ပေါက်ရှိတယ် ...ပြတင်းပေါက်က ဆွဲတံခါးကိုမှ အပြင်မှာ သံပန်းတစ်ထပ်ကာထားသေးတယ်။

အခန်းတံခါးမကြီးမှာက လည်း ခေါင်းလောင်လေးတပ်ထားသေးတယ်... တံခါးကနေ လူ၀င်လူထွက်ဆို ခေါင်းလောင်းသံ တချွင်ချွင်ကြားရတယ်။

အခန်းထဲရောက်ရောက်ချင်း ခဏနားပြီး သုံးယောက်သား ရောက်တတ်ရာရာ လူမှုရေး ၊စီးပွားရေး ဟိုဟိုဒီဒီပြောနေကြတာပေါ့။

TV ပါပေမယ့် ... TVက သေးသေးကွေးကွေးဖြစ်တဲ့အပြင် ပျက်နေတဲ့ပုံ...သူတိုဖွင့်တာ ဖွင့်မရဘူး...ဒါနဲ့  ဒီအတိုင်းဘဲထားလိုက်တော့တယ်။

စကားပြောရတာ ပျင်းလာတော့ ... ကိ်ယ်စီလုပ်စရာရှိတာတွေ လုပ်ကြတာ။

သူက အခန်းထဲက သတင်းစာနဲ့ဂျာနယ်တွေ ထဲက စိတ်၀င်စားတာရွေးဖတ်ပြီး...ကိုထွေးက ကုန်စာရင်းနဲ့ ငွေတွေ ပြန်စစ်နေတယ် ...ဖိုးခွားကတော့ ငါ တည်းခိုခန်းထဲ လျှောက်ကြည့်လိုက်ဦးမယ်ဆိုပြီး အပြင်ထွက်သွားတာ။

အဲလိုနဲ့ ညနေ ၆နာရီလောက်ကျတော့ ... ညစာ သွား၀ယ်ဖိုစီစဉ်ကြတယ်။

ကိုထွေးက 'မလိုက်တော့ဘူး နေခဲ့မယ်'ဆိုလို သူနဲ့ ဖိုးခွားနဲ့ပဲထွက်လာတာ...

ထမင်းကြော်ရယ် အသားဟင်းတစ်မျိုး အရွက်ကြော်တစ်မျိုး၀ယ် ပြီး ည အပျင်းပြေဆော့ဖို ဖဲတစ်ထုပ်ရယ် ဆော့ရင်း စားဖို အာလူးကြော်နဲ့အအေး လည်း ၀င်၀ယ်ခဲ့တယ်။

အပြန်ကျတော့ တည်းခိုခန်း အောက်ထပ်မျက်နှာစာက ခုံတန်းမှာ ကိုထွေးကို ငုတ်တုတ်ကြီးတွေ့တယ်...ဘေးမှာလည်း အိတ်အမည်းတစ်လုံးနဲ့။

ဒါနဲ့ ဘာအိတ်လဲ မေးတော့ 'ငါ သောက်ချင်လို အရက်နည်းနည်း၀ယ်ထားတာ'တဲ့။

အဲလိုနဲ့ ညစာမစားခင် ... သူတိုသုံးယောက်သောက်ကြတာပေါ့။

ထင်မထားတဲ့ ကိုထွေးက အရက်ကို ကျိုးနေအောင်သောက်တယ်... တစ်ခုခုများဖြစ်လိုလားမေးတော့လည်း ဘာမှမဖြစ်ဘူး...အိမ်နဲ့ဝေးတုန်း စိတ်လွတ်လက်လွတ်သောက်ကြည့်တာလိုပြောတာ။

အဲလိုနဲ့ သောက်ပြီး စားကြတယ်....စားပြီး ဘာမှမကြာဘူး ကိုထွေးတစ်ယောက်က ခုတင်ပေါ်မှာမှောက်နေပြီ။

အဲလိုနဲ့ သူနဲ့ ဖိုးခွားနဲ့ ၂ယောက်သား ဖဲထိုင်ရိုက်ကြတာပေါ့...ဖိုးခွားက ဖဲသာရိုက်နေတာ...မျက်လုံးက ကျီးကန်းတောင်းမှောက်လျှောက်ကြည့်တယ် ... ကြည့်ရတာ တစ်ခုခုများတွေ့ရမလားဆိုပြီး လိုက်ရှာကြည့်နေတဲ့ပုံစံ။

အဲလိုနဲ့ ည ၉နာရီလောက်ရောက်တော့ မီးပျက်သွားရော... သူတိုအရင်အခေါက်တွေလာတုန်းကလည်း ညဘက် မီးပျက်တာမျိုးကြုံဖူးတော့ ထ ကြည့်မနေတော့ဘဲ တည်းခိုခန်းကပေးထားတဲ့ battery မီးအိမ်လေး ခပ်ဖျော့ဖျော့ဖွင့်ပြီး အိပ်ယာပေါ်တက်လှဲနေလိုက်တယ်။

ဖိုးခွားနဲ့ကိုထွေးနဲ့က တစ်ကုတင်...သူက တစ်ကုတင်ပေါ့။

သောက်စားထားတဲ့အရှိန်လေးနဲ့ တရိပ်ရိပ်ဖြစ်ပြီး အိပ်ပျော်မယ်ရှိသေး...အခန်းတံခါးက ကျွီခနဲ တဖြည်းဖြည်းပွင့်ပြီး ...အထဲကို လူ၀င်လာသလို ခေါင်းလောင်းက ချွင်ခနဲမြည်သွားတော့ ... သူ က ကုတင်ပေါ်ကနေ ထထိုင်ကြည့်တော့ ...အခန်း၀မှာ ကောင်လေးတစ်ယောက် ... စွပ်ကျယ်အဖြူရယ် JJဘောင်းဘီလိုဘောင်းဘီခပ်ပွပွရယ် ၀တ်ပြီး လက်ထဲမှာလည်း ပုံးတစ်ပုံးကိုင်ထားတယ်။

"အခန်း၀င်ရှင်းမလို အစ်ကိုလေး"ဆိုတော့ သူလည်း ကြောင်တောင်တောင်နဲ့ "အေး အေး ညီလေး"လိုပြောလိုက်တော့ ကောင်လေးက အခန်းထဲ၀င်လာပြီး ရေချိုးခန်းဘက်၀င်သွားတယ်။

အိမ်သာ ဆေးပေးမလိုနေမှာဆိုပြီး...သူလည်း ကုတင်ပေါ်ပြန်လှဲပြီး ဖိုးခွားဘက်ကြည့်တော့ ဖိုးခွားက သူ့ကို မျက်လုံးအပြူးသားနဲ့ကြည့်နေတာ

ပြီးတော့ သူ့ကို "မောင်အေး မင်းဘယ်သူနဲ့စကားပြောနေတာလဲ"တဲ့။

သူလည်း "ဟ ခုနကကောင်လေးနဲ့ပြောနေတာပေါ့ဟ..မင်းကန်းနေလား"ဆိုတော့

"ဘယ်ကောင်လေးလဲ... ဘယ်သူမှ၀င်မလာဘူးလေ"လိုပြောတယ်။

ဒါနဲ့ ၂ယောက်သားငြင်းရင်းက သူက စိတ်မရှည်တော့တာနဲ့ 

"လာ မင်းပါလိုက်ကြည့်ဆိုပြီး ပြောပြောဆိုဆိုနဲ့ 
ကုတင်ပေါ်ကဆင်းပြီး...ရေချိုးခန်းတံခါးကို ဆွဲဖွင့်လိုက်တာ

အထဲမှာဘယ်သူမှမရှိဘူး... သူလည်း မထင်ထားတဲ့အခြေအနေဆိုတော့ အရမ်းလန့်သွားတာ။

ဖိုးခွားကလည်း သူ့ကိုကြောင်ပြီးကြည့်ရင်းပြောလာတာက

'တံခါးပွင့်လာလို လှမ်းအကြည့် မင်းက စကားပြောလိုက်လို ငါ လည်း ကြောင်ပြီးကြည့်နေတာ'

သေချာစဉ်းစားကြည့်တော့ ဒီ လောက် ချမ်း အေး နေ တဲ့ ဆောင်းတွင်းကြီးမှာ စွပ်ကျယ်နဲ့ ဆို ကတည်းက ပုံမှန်မဟုတ်တာ သူသတိထားမိသင့်တာ

အဲ့မှာတင် သူတို ထဲမှာ သူတော့ စျေးဦးပေါက်ပြီ ဆို တာ သဘောပေါက်လိုက်တယ်။

ကုတင်ဆီပြန်သွားပြီး ၂ယောက်သား မအိပ်ခင် ဘုရားလေးဘာလေးရှိခိုးလိုက်သေးတယ်။

အဲလိုနဲ့ သူအိပ်ပျော်သွားပြီး သိပ်မကြာဘူး .. ချမ်းတာနဲ့ သူ ပြန်နိုးလာတယ်။

အိပ်ချင်မူးတူးနဲ့ ထထိုင်ပြီး ဟိုဟိုဒီဒီကြည့်တော့ ... ခေါင်းရင်းက ပြတင်းပေါက်က ပွင့်နေတယ်။

စိတ်ထဲ "အေးနေတာကို ဘယ်ကောင်များ အားအားယားယားထဖွင့်လဲ"ဆိုပြီး  ပြတင်းပေါက်ထအပိတ်

ပြတင်းပေါက်က ပိတ်မရဘူး...ကြပ်နေတာများလားဆိုပြီး အတင်းဆွဲပိတ်တာလည်း တံခါးက ဆွဲသလိုပါမလာဘူး။

ဒါနဲ့ ဘာ များညပ်နေလဲဆိုပြီး သေချာပြူးပြဲကြည့်တော့ တံခါးရွက် ကြားထဲမှာ ခြေထောက်ဖြူဖြူကြီး ...ဖြူဖြူကြီးပေါ်မှာ သွေးကွက်လို မဲမဲအကွက်တွေလည်းစွန်းနေသေးတာ။

သူ မျက်လုံးအပြူးသားနဲ့ နောက်တစ်လှမ်းဆုတ်ပြီး ....သံပန်းပေါ်လှမ်းကြည့်တော့ ...သံပန်းပေါ်မှာ ကုပ်ကပ်ပြီးထိုင်နေတာ မိန်းမ တစ်ယောက်

မျက်လုံးနေရာက မဲမဲကြီးပဲမြင်ရပြီး ပါစပ်ကနေ ပါးတစ်ခြမ်းက ဆွဲအဖြဲခံထားရသလို အောက်ကိုပြဲကျနေတာ။

သူကြည့်နေတဲ့အချိန် သူ့ကို "လာခဲ့လေ"ဆို တဲ့ ပုံ မျိုနဲ့ အသာလက်ယပ်ခေါ်တယ် ... သူလည်း သွေးပျက်တာနဲ့ ဖိုးခွားတို ကုတင်ဘက်ပြေးတက်မယ်အလုပ် ခြေထောက်က အေးခနဲဖြစ်သွားပြီး တစ်ခုခုကို တက်နင်းမိသလိုဖြစ်သွားတော့  ငုံကြည့်မိတယ်။

ဖိုးခွား ကုတင်အောက်ကနေ လက်တစ်ဖက်ထွက်နေတာ...ပြီးတော့ ဆံပင်တွေလည်း အပြန့်သားကြီးမြင်လိုက်ရတော့ သူလည်း လန့်ပြီး သူ့ကုတင်ပေါ်သူပြန်ခုန်တက်ပြီး စောင်ခေါင်းမြီးခြုံနေလိုက်မိတယ်။

စိတ်ထဲမှာလည်း အတွေးတွေက ယောက်ယက်ခတ်ပြီး ကြောက်နေတဲ့အချိန် .... သူ နားမလည်တဲ့ စကားသံတွေကြားလိုက်ရတယ်။

အသံကမိန်းမအသံ...ပြီးတော့ အသံ လာ နေ တာက  ကုတင်၂လုံးကြား ခြေရင်းနေရာလောက်က။

အဲ့အချိန်မှာပဲ သူ့စောင်ကို ဖြည်းဖြည်းချင်းဆွဲနေသလို ခံစားမိလိုက်တာနဲ့ သူ စောင်ကို တင်းနေအောင်ပြန်ဆွဲထားတော့ ... အောက်ကနေဆွဲနေတာ ရပ်သွားတယ်။

ဒါနဲ့ စိတ်သက်သာရာရမလို ရှိသေး...ဗြုန်းဆို စောင်ကိုဆွဲချသွားတာ.. သူလည်း ဝုန်းခနဲ ထထိုင်တော့တာပဲ။

ထိုင်ပြီးပြီးချင်း အားကိုးတကြီးနဲ့ ဖိုးခွားဘက်လှမ်းကြည့်တော့ ကိုယ်တော်ချောကလည်း သူလို မျက်နှာငယ်နဲ့ ငုတ်တုတ်လေး။

ကိုထွေးကတော့ မှောက်လျက်ကြီး တခေါခေါအိပ်နေလေရဲ့

သူတိုစောင်ကလည်း ကြမ်းပေါ်မှာအပုံသားပဲ။

သူ ဖိုးခွားကို တစ်ခုခုပြောမလို ကြံတုန်းရှိသေး .... အခန်းထောင့်က ပလတ်စတစ် ထိုင်ခုံ က တဂျစ်ဂျစ်နဲ့ ဖြည်းဖြည်းချင်းရွေ့လာတယ်။

သူရော ဖိုးခွားရော မအော်နိုင်သေးဘဲ တစ်ယာက်မျက်နှာတစ်ယောက်ကြည့်ပြီး ... မျက်လုံးအပြူးသားဖြစ်နေပြီ။

ခုံက ရွေ့လာရင်းကနေ ခုတင်၂လုံးကြား ခြေရင်း အလယ်လောက်မှာ ရပ်သွားတယ်။

စိတ်ထဲ တစ်ခုခုဖြစ်တော့မှာကြိုသိလို အထိတ်ထိတ်အလန့်လန့်နဲ့စောင့်နေတုန်း ... ရေချိုးခန်းတံခါးက ကျွီခနဲပွင့်သွားတဲ့အသံကြားရရော

ဒါနဲ့ ရေချိုးခန်းဘက်လှမ်းကြည့်တဲ့အချိန်...အဲ့ဘက်ကနေ ခပ်မဲမဲအရာတစ်ခုက တရွေ့ရွေ့နဲ့ လျှောက်လာနေတာမြင်လိုက်ရတယ်။

အဲ့အချိန်မှာ ဘက်ထရီမီးက အားနည်းလို လင်းရုံလေးပဲလင်းတော့တာ

လျှောက်လာနေတဲ့ဟာက ...သာမန်လိုမဟုတ်ဘူး... ဇက်ကြီးစောင်းပြီး တွန့်လိမ်တွန့်လိမ်နဲ့ ....ဆံပင်တွေကလည်း ကွေးကောက်ပြီး ဖွာရာနေတာ

ဂါ၀န်လိုဟာ၀တ်ထားပေမယ့်... မီးရောင်မရှိတော့ ဘာအရောင်လဲမမြင်ရဘူး။

မျက်နှာလည်း မမြင်ရဘူး.... တရွေ့ရွေ့ နဲ့လာပြီး ခုံပေါ်ငုတ်တုတ်တက်ထိုင်တယ် ... ပြီးတော့ စောင်းနေတဲ့ခေါင်းကြီးကို ဟိုဘက်လှည့်လိုက် ဒီဘက်လှည့်လိုက်နဲ့ ... သူတို ၂ယောက်ကိုကြည့်နေတဲ့ပုံစံ။

သူဆို လှုပ်ဖိုနေနေသာသာ...အသက်တောင်ကောင်းကောင်းမရှူရဲဘူး။

ဖိုးခွားဆိုလည်း တဟင်ဟင်နဲ့တုန်နေတာ ...သူ့ဘက်ကတောင် အသံကြားရတယ်။

အဲ့အချိန် ရေချိုးခန်းထဲကနေ ရေပန်းပွင့်သံကြားပြီးသိပ်မကြာဘူး ... သီချင်းဆိုသံကြားရရော....အာလေးလျှာလေးနဲ့ ဆိုနေတဲ့အသံမျိုးကိုမှ သူတိုနားမလည်တဲ့ ဘာသာစကား ။

ဒါနဲ့ သူ သိလိုက်ပြီ...သရဲက တစ်ကောင်တည်းမဟုတ်ဘူး... ခုံပေါ်မှာတစ်ကောင်၊ရေချိုးခန်းထဲမှာတစ်ကောင်။

ဖိုးခွားကလည်း မျက်ရည်လည်နေတဲ့ မျက်လုံးကြီးနဲ့ သူ့ကိုလှည့်ကြည့်နေပြီ။

အဲ့ဟာကြီး က သူတိုကို အဲလို စောင်းငမ်းငမ်းထိုင်ကြည့်နေတာကိုနှမိနစ်လောက်ကြာမှန်းမသိဘူး။

နည်းနည်းကြာတော့ ရေချိုးခန်းထဲက ရေသံကရပ်သွားတယ်...ရေသံရပ်ပြီးသိပ်မကြာဘူး အခန်းထဲက အသံဝါ၀ါသြသြနဲ့ စကားတစ်မျိုးပြောလိုက်သံကြားရတယ်။

စကားသံဆုံးတော့ ရေချိုးခန်းတံခါးပွင့်လာတဲ့အသံကြားတာနဲ့ လှမ်းကြည့်လိုက်မိသေးပေမယ့်

အထဲကိုတော့ မမြင်ရဘူး။

တံခါးပွင့်လာတော့ ခုံပေါ်ထိုင်နေတဲ့ ဟာကြီးက ခပ်ဖြည်းဖြည်းထသွားပြီး ရေချိုးခန်းဘက်ထသွားတာ

အဲ့အချိန် သူရော ဖိုးခွားရော ဆတ်ခနဲနေအောင် တစ်ယောက်မျက်နှာတစ်ယောက် လှည့်ကြည့်ပြီး ... မြင်ကွင်းထဲကနေ အဲ့ဟာကြီးပျောက်သွားတာနဲ့ ၂ယောက်သား ...ထိုင်နေရာကနေ ဝုန်းခနဲထပြီး တံခါးပေါက်ဆီပြေးတော့တာပဲ။

အပြင်ထွက်ပြေးဖို တံခါးကိုဆွဲဖွင့်တာ လက်ဆုံနေလို တံခါးက တော်တော်နဲ့ဖွင့်မရဘူး။

ဟိုဟာကြီး ၂ကောင်က ရေချိုးခန်း၀ကနေ သူတိုဘက် လက်တွေဆန့်ထုတ်ပြီး ဘာတွေပြောနေမှန်းမသိဘူး။

သူလည်း ပါးစပ်ကနေ အော်မိအော်ရာတွေ အော်ပြီး ... ဖိုးခွားကို ဆဲလည်းဆဲ

'မင်းလက်ဖယ်လေကွာ'လိုပြောပြီး ဖိုးခွားလက်ဖယ်မှ...တံခါးကိုဝုန်းခနဲဆွဲဖွင့်ပြီး ...ဖနောင့်နဲ့တင်ပါး တစ်သားတည်းကျအောင်ပြေးတော့တာ

ကိုထွေး ကို သတိတော့ရပေမယ့်...မူးပြီး အိပ်နေတာဆိုတော့ ဘာမှမသိလောက်ပါဘူးဆိုပြီး ဖြေသိမ့်ရင်း ထားခဲ့ကြတယ်။

၀ရုန်းသုန်းကားနဲ့ reception ရောက်တော့ ... ဦးလေးကြီးက သူတိုကိုမထူးဆန်းသလိုကြည့်တယ်။

ပြီးတော့ "အခန်းပြောင်းကြတော့မှာမလား"လိုမေးတော့ သူတိုမှာ ပါးစပ်ကတောင်ဖြေနိုင်ဘူး..ခေါင်းတွေဆက်တိုကိငြိမ့်ပြမိတယ်။

သူတိုမှ သော့ယူနေတုန်းရှိသေး ... လှေကားကနေ ကိုထွေးတစ်ယောက် ဒရွတ်တိုက်မတတ်ဆင်းလာတယ်။

သူတိုလည်းမမေးအားဘူး ... ရင်တွေတုန်လွန်းလို အသက် ဘယ်ကရှူရမှန်းမသိဘူး။

အခန်းသစ်ရောက်တော့ အိပ်ဖိုမတွေးနိုင်ဘူး ...ကြောက်လို အာစေးမိသလိုဖြစ်နေတာ  ...နည်းနည်းကြာမှ စကားပြောတော့ သိရတာက

ကိုထွေးက ညနေ သူတို ညစာသွား၀ယ်နေကတည်းက စျေးဦးပေါက်တာ... ရေချိုးဖို ရေချိုးခန်းထဲအ၀င် တွေ့လိုက်ရတာက ...အိမ်သာကြွေကမုတ်ပေါ်မှာ ကိုထွေးဘက် ကျောပေးလျက်ထိုင်နေတဲ့ မိန်းမတစ်ယောက် ...တစ်ကိုယ်လုံးသွေးတွေလည်း ပေပွနေတာပဲ။

ဒါနဲ့ ကိုထွေးလည်း တံခါးအသာပြန်ပိတ် ...ပိုက်ဆံအိတ်နဲ့ အင်္ကျီဆွဲယူပြီး အောက်ဆင်းပြေးတော့တာပဲ။

ဒီအတိုင်းဆို ည ပွဲကြမ်းခံရမှာသိလို အမူးသောက်ပြီး အိပ်မယ်ဆိုတဲ့အကြံနဲ့ အရက်သွား၀ယ်ပြီး သူတိုပြန်အလာကို အောက်ထပ်ကထိုင်စောင့်နေတာ။

ညအိပ်တော့လည်း သူ ပြတင်းပေါက်ထမပိတ်ခင် ... ကို ထွေး က အရင်နိုးတာ။

အိပ်စုံမှုန်ဝါးနဲ့ မျက်လုံးကစားကြည့်တော့ ... ကုတင်တစ်ဖက်အစွန်း ဖိုးခွားဘေးမှာ မတ်တပ်ကြီးရပ်နေတာတွေ့တော့ မျက်လုံးအသာပြန်မှေးထားလိုက်တယ်။

အဲ့အချိန် သူက တအင်းအင်း အသံမြည်ပြီး လှုပ်လာတော့ အဲ့ဟာကြီးက ထိုင်ချပြီး ကုတင်အောက်၀င်သွားတယ် 

အဲ့ဒီကျမှ ကိုထွေးက ပက်လက်အိပ်နေရာကနေ မှောက်အိပ်ပစ်တာ
။

သူတိုထွက်ပြေးတဲ့အချိန်ထိ ကိုထွေးက ကြောက်ကြောက်နဲ့ အိပ်ချင်ယောင်ဆောင်တုန်း။

အဲဒါ ကုတင်ပေါ်က ဆွဲချခံရတော့မှ ထပြေးလာတယ်။

မနက်ကျတော့ အခန်းထဲကျန်တဲ့ပစ္စည်းတွေ သွားမယူရဲလို ဦးလေးကြီး ရဲ့ သားက သွားယူပေးရတယ်။

အဲ့အခန်းက ပြီးခဲ့တဲ့တစ်နှစ်က နိုင်ငံခြားသူ အမျိုးသမီး ၂ယောက် နဲ့ ကောင်လေးတစ်ယာက်အသတ်ခံထားရတာ။

သတ်တဲ့သူက အကြွေးကိစ္စကြောင့် အမျိုးသမီး၂ယာက်ကို လာသတ်တဲ့အချိန် သန့်ရှင်းရေးကောင်လေးရောက်လာလို ကောင်လေးကိုပါ သတ်ပစ်တာ.... သတ်တဲ့သူကိုတစ်လလောက်နေမှ ဖမ်းမိတယ် ပြောကြတာပဲ။

အဲ့ကတည်းက  အဲ့အခန်းက ခြောက်လာတာ .... ကြာလေကြမ်းလေ တဲ့။

သူတိုကတော့ နယ်စပ်ရောက်တိုင်း အဲ့တည်းခိုခန်းဘက်ကို ခြေဦးကိုမလှည့်တော့တာ

အခု လည်း အဲ့နေရာက တည်းခိုခန်းမဟုတ်တော့ပေမယ့် စားသောက်ဆိုင်အဖြစ်ရှိနေတုန်းတဲ့
